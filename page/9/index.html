<!doctype html><html lang=en-us><head><meta charset=utf-8><meta name=viewport content="width=device-width,initial-scale=1"><meta name=generator content="Hugo 0.152.2"><title>Gunnar Þór Magnússon</title><link rel=canonical href=https://www.magnusson.io/><link rel=alternate type=application/rss+xml href=https://www.magnusson.io/index.xml title="Gunnar Þór Magnússon"><link rel=stylesheet href=https://www.magnusson.io/css/base.min.c8d7b76018962ae348ca009f0c82f2ed51a7ad01f94e2091060a820b89493837.css integrity="sha256-yNe3YBiWKuNIygCfDILy7VGnrQH5TiCRBgqCC4lJODc=" crossorigin=anonymous></head><body><nav class=u-background><div class=u-wrapper><ul class=Banner><li class="Banner-item Banner-item--title"><a class="Banner-link u-clickable" href=https://www.magnusson.io/>Gunnar Þór Magnússon</a></li><li class=Banner-item><a class="Banner-link u-clickable" href=https://www.magnusson.io/about/>About</a></li><li class=Banner-item><a class="Banner-link u-clickable" href=https://www.magnusson.io/contact/>Contact</a></li><li class=Banner-item><a class="Banner-link u-clickable" href=https://www.magnusson.io/post/>Posts</a></li></ul></div></nav><main><div class=u-wrapper><div class=u-padding><article><header class=Heading><h2 class=Heading-title><a class="Heading-link u-clickable" href=https://www.magnusson.io/post/4-frontiers/ rel=bookmark></a></h2><time datetime=2009-02-12T08:45:50Z>12 February, 2009</time></header><div class=paragraph><p>&lt;p align="center">&lt;img src="http://hrollur.files.wordpress.com/2009/02/04-poster.jpg">&lt;/p></p></div><div class=paragraph><p>Í einu uppistandinu sínu talar Eddie Izzard um að hann hafi lært frönsku í þónokkur ár og tali hana mjög vel, eitthvað sem hann nýtti einu sinni til að setja upp nokkrar sýningar í Frakklandi; að hluta til af því að hann gat flutt efnið sitt á frönsku, og að hluta til vegna þess að þá gat hann ullað á fólk sem getur það ekki. Mér finnst þetta viðhorf flott. Ég vil kannski ekki að ganga svo langt að segja að allt sem ég geri sé til þess að líta betur út í augum annarra svo ég fái kannski að ríða, en það hefur vissulega áhrif. Í algerlega ótengdum fréttum hef ég búið í Frakklandi í rúmt ár og tala frönsku alveg sæmilega, og get þess vegna horft á franskar myndir eins og <em>Frontier(s)</em> án texta. Og keypt <em>baguette</em> í bakaríum. Og pantað <em>demi</em> á kaffihúsum. Allir þeir sem vilja sofa hjá mér nú þegar þeir vita þessar upplýsingar eru vinsamlegast beðnir um að senda mér tölvupóst með nýlegri mynd.</p></div><div class=paragraph><p>Því miður fór þessi tilkomumikla og kynþokkafulla frönskukunnátta fyrir lítið í þetta skiptið, því enskur texti var harðkóðaður í eintakið af <em>Frontier(s)</em> sem ég stal af intertúbunum. Satt að segja var það eins gott. Það er nefninlega nokkur munur á hvernig fólk talar í daglega lífinu og í bíómyndum, tali nú ekki um ef þetta sama fólk eyðir mestum sínum tíma í að flýja banvæna hættu, og eftir fimm mínútur gafst ég upp á að sitja með annað eyrað við hátalarana til þess að heyra orðaskil og las bara textann. Ég skil vel ef þið viljið ekki sofa hjá mér lengur. Ég ætla samt að halda tölvupóstunum og myndunum. Þær kæta mig.</p></div><div class=paragraph><p>Meginland Evrópu hefur sótt í sig veðrið í hryllingsmyndagerð á síðustu árum. Til dæmis hefur Spánn sent frá sér draugasöguna <em>El Orfanato</em>, sem heldur spennu alla leið í gegn á meðan að sagan skríður áfram eins og jökull, og zombítryllinn <em>[REC]</em> sem er svo ótrúlega vel heppnuð að mig langar aldrei að sjá hana aftur. Þegar að það dimmir úti þá minnir stigagangurinn í húsinu mínu talsvert á blokkina úr <em>[REC]</em>, sem gerir það að verkum að ég verð skíthræddur þegar ég kem heim af fylleríum og reyni því að stunda mína drykkju annað hvort einn inni í herbergi eða á daginn. Um svipað leyti og Spánverjarnir fóru að sækja í sig veðrið tóku Frakkar eftir að splattermyndir voru komnar aftur í tísku, og þeir hafa eytt síðustu árum í að framleiða myndir eins og <em>Ils</em> og <em>A L’interieur</em>, sem litu á <em>Hostel</em> og fannst hún fín fyrir utan að hún var ekki nógu ofbeldisfull.</p></div><div class=paragraph><p>Svona þegar ég segi þetta þá finnst mér munurinn á myndunum frá Spáni og Frakklandi áhugaverður. Stærstu spænsku myndirnar eiga það sameiginlegt að eiga við yfirnáttúruleg fyrirbæri eins og drauga eða uppvakninga, en þær frönsku ná í sinn hrylling gegnum samviskulausa sadista sem eru samt sem áður mennskir. Fólki finnst gaman að reyna að lesa eitthvað um þjóðfélagið og náungann úr hryllingsmyndum, því að til þess að geta hrætt fólk almennilega þarf maður að þekkja það vel, og á pappír ættu hryllingsmyndir hvers þjóðfélags því að endurspegla allt sem það óttast. Í framhaldinu hlýtur maður að spyrja sig hvort að þessi meinti ágreiningur Spánverja og Frakka um hvað sé ógnvekjandi endurspegli einhvern grundvallarmun á þjóðarsál þeirra, eða hvort hann sé tálsýn sem orsakast af tilviljun einni? Því miður þekki ég hvoruga þjóðina nógu vel til að geta svarað þessari spurningu á sannfærandi hátt, en ég skal sjá hvar ég verð eftir tíu ár og reyna aftur þá.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/04-fire1.jpg">
<em>Eldurinn hreinsar.</em>&lt;/p></p></div><div class=paragraph><p>Þangað til getum við talað um <em>Frontier(s)</em>. Hún hefst á runu fréttamynda af þjóðaríþrótt Frakka, það er verkföllum og óeirðum, og smátt og smátt púslar maður saman að öfgasinnaður hægrimaður hafi verið kosinn forseti Frakklands og að óeirðirnar séu honum til höfuðs. Ég veit ekki með ykkur, en ég gæti eytt heilu dögunum í að stara á sjónvarpsmyndir af óeirðum á meðan ég kveiki áhugalaust í pappírssneflum sem ég sleppi þegar eldurinn kemur of nærri fingrum mínum, þannig ég var pínulítið vonsvikinn þegar að sagan byrjaði fyrir alvöru með því að kynna hóp af þjófum sem höfðu nýlokið stóru ráni og voru á flótta undan lögreglunni. Eftir smá skotbardaga, bræðiskast og útsýnisferð um undarlega mannlausar óeirðir sem einkenndust af molotovkokteilakasti í auða veggi, þá voru allir komnir í stórt vöruhús og gátu tekið púlsinn á stöðunni. Einn af þjófunum fimm hafði orðið fyrir skoti, svo honum var skutlað á spítala og hin fjögur flúðu svo út á land með það í huga að komast til Hollands til að fela sig. Með því að keyra á ábyrgan hátt með hendur á tíu og tveim komust þau þangað heilu og höldnu fyrir dagmál, og eyddu restinni af myndinni í að skoða síki og söfn í Amsterdam og skrifa póstkort til vinar síns á spítalanum sem náði fullum bata, og saman skiluðu þau svo peningunum sem þau stálu í lokin. Ó hryllingurinn, ó hryllingurinn.</p></div><div class=paragraph><p>Til allrar hamingju kláraðist <em>Frontier(s)</em> ekki svona, því hópurinn ákvað að stoppa nálægt landamærunum og gista á hóteli lengst úti í rassgati, sem er alltaf góð hugmynd þegar maður hefur nýlokið stóru ráni eins og þeir sem hafa séð <em>Psycho</em> vita. Í upphafi virtist þetta vera besta hótel í heimi á hátt sem vakti sko ekki upp neinar grunsemdir, því allir máttu gista frítt og fengu meira segja að sofa hjá húshjálpinni í mjög svo óþörfu kynlífsatriði. Réttara sagt fékk einn þjófanna að sofa hjá húshjálpinni, en annar fann sinn innri Michael Douglas þegar honum var gott sem nauðgað af þernu sem vissi að ,,nei<code> er bara önnur leið til að segja ,,já</code>. Öllum að óvörum var galli á gjöf Njarðar, því meðlimir fjölskyldunnar sem rak hótelið voru bæði mannætur og nasistar - ekkert nýnasistarugl hérna, höfuð fjölskyldunnar var nasisti í gamla daga áður en það komst í tísku - og taka til óspilltra málana við að pynta, myrða og éta þjófana, auk þess að nota stelpuna í hópnum til að halda innræktun í lágmarki. Í kjölfarið fylgir svo ótrúlega blóðug blanda af <em>Hostel</em> og <em>Texas Chainsaw Massacre</em>, með einstaka slettum af <em>The Descent</em>.</p></div><div class=paragraph><p>Þó að ég reyndi í þúsund ár tækist mér tækist aldrei að gera almennilega grein fyrir hversu blóðug og ofbeldisfull <em>Fronter(s)</em> er. Tungumálið hefur sín takmörk, og <em>Frontier(s)</em> er langt fyrir utan þau. Fyrir utan vanilluofbeldi eins og barsmíðar, hnífsstungur og skotárásir, þá má sjá kjötkæli fullan af fórnarlömbum sem hafa verið í kvöldmat, hásinaklippingar með stórum járntöngum, og gaur sem er hent á járnsög með tilheyrandi hreinlæti og kvalarleysi. Af <em>Frontier(s)</em> má líka læra þá mikilvægu lexíu að það sé vond hugmynd að fela sig inni í litlum klefum sem eru notaðir til að gufusjóða heilu kjötskrokkana í einu. Ekki gera það, krakkar. Það endar með því að einhver meiðir sig. Eða aðeins nákvæmar, að einhver endurupplifi síðustu augnablik Jeff Goldblum úr <em>The Fly</em>, með blóði útum allt og bræddri húð og haglabyssuskoti í hausinn og öllu tilheyrandi. Margar persónurnar í <em>Frontier(s)</em> eyða svo miklum tíma útataðar í blóði frá toppi til táar, blóði sem er að mestu ekki þeirra eigið, ofan á að vera með opin sár á sama tíma að ég gat ekki annað en hugsað um heilsufar þeirra. Þetta er augljóslega fólk sem hefur ekki minnstu áhyggjur af smitsjúkdómum.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/04-nazi.jpg">
<em>Maður heyrir orðin ,,Arbeit macht frei`` ekki oft í dag, en þessi viðkunnalegi maður muldrar þau og aðra gamla nasistaslagara á milli viðurverka.</em>&lt;/p></p></div><div class=paragraph><p>Um miðja myndina datt ég úr sambandi við aflimanirnar og mannátið á skjánum í smástund og fór að hugsa um vandamálin sem fylgja því að reka hótel sem gerir út á manndráp. Það vakna svo margar brýnar spurningar við þannig rekstur. Drepur maður alla gestina sem koma til manns? Ef ekki, hvernig ákveður maður þá hvaða gestir tékka sig út og hverjir ekki? Hvað gerir maður við líkin ef maður hefur ekki lyst á að borða þau? Er það vesenisins virði að reyna að selja vegabréf og skilríki gestanna? Gerir fjarskiptatækni nútímans það erfiðara að reka manndrápshótel í dag en, segjum, fyrir fimmtíu eða hundrað árum? Þetta eru allt áhugaverðar spurningar, sem ég velti auðvitað bara upp okkur til dægrastyttingar og tengjast nýlegum fjárfestingum mínum í ferðalagabransanum ekki á nokkurn hátt.</p></div><div class=paragraph><p>Upp úr þessu fór ég svo að velta fyrir mér hver fyrsta morðhótelssagan væri? Augljóslega er <em>Frontier(s)</em> langt frá því að vera sú fyrsta, þó ekki nema vegna þess að <em>Hostel</em> og <em>Psycho</em> komu á undan henni. Mig minnti samt endilega að þessi hugmynd teygði sig miklu lengra aftur, og rámaði í eitthvað sem ég hélt að væri annað hvort þjóðsaga eða smásaga eftir Edgar Allan Poe sem fjallaði um gistihúseiganda sem smíðaði sérstakt rúm til að kæfa gestina sína og ræna þá. Þrátt fyrir að hafa slátrað sjö geitum til heiðurs Google þá fann ég ekki söguna sem mig rámaði í (ótengt: það eru sjö vænlegir geitarskrokkar í boði handa hverjum þeim sem getur bent á líklegan kandidat), en ég fann svolítið annað sem staðfestir enn og aftur að raunveruleikinn er miklu undarlegri en nokkur skáldskapur.</p></div><div class=paragraph><p>Rétt fyrir heimssýninguna í Chicago árið 1893 ákvað ungi athafnamaðurinn H.H. Holmes að fara út í hótelrekstur og hóf að reisa sitt eigið hótel. Að byggja hótelið tók óvenju langan tíma, af því að Holmes rak og réð nýja verkamenn á tveggja vikna fresti. Þetta gerði hann af tveim ástæðum: annars vegar af því að með þessu þurfti hann ekki að borga þeim laun, þökk sé lögum sem yrðu seint samþykkt í dag, og hins vegar af því að þannig hafði enginn nema hann skilning á teikningunum að hótelinu, en á þeim mátti finna þrjár hæðir af ranghölum, stigaganga sem leiddu ekki neitt, yfir hundrað gluggalaus herbergi, þar af sum hljóðeinangruð og önnur búin leiðslum sem gátu veitt gasi inn á gestina, brennsluofn í kjallaranum og strekkingarbekk sem Holmes ætlaði víst að nota til að búa til kynstofn af risum.</p></div><div class=paragraph><p>Á næstu árum myrti Holmes bæði gesti sína og starfsfólk, sem hann fékk fyrst til að taka út veglega líftryggingu sem tiltók sig sem bótaþega. Holmes myrti fórnarlömb sín bæði með venjulegu ofbeldi sem og óhefðbundnari aðferðum, eins og að læsa herbergishurðunum, fylla herbergin af gasi og hlusta á gestina kafna. Í kjallaranum brenndi Holmes ýmist líkin, leysti þau upp í sýru, eða verkaði þau og seldi beinagrindurnar og líffærin til læknaskóla. Árið 1897 var H.H. Holmes fundinn sekur um 27 morð og tekinn af lífi. Þessi 27 morð voru bara þau sem hann játaði, en allt í allt var hann grunaður um aðild að meira en 200 morðum sem voru framin á tíu ára tímabili. Það er ljótt að gera grín að þessu, en það er varla hægt annað en að hugsa til þess sem <a href="http://www.youtube.com/watch?v=Bk_pHZmn5QM">Eddie Izzard sagði</a> þegar hann velti fyrir sér hvernig svona fólk kæmi öllum þessum morðum eiginlega í verk:</p></div><div class=quoteblock><blockquote><div class=paragraph><p>Þú hlýtur að vakna mjög snemma á morgnana - ég hef ekki einu sinni tíma til að fara í ræktina. Stundataflan þín lítur örugglega undarlega út: Vakna, fara fram úr, dauði, dauði, dauði, dauði, dauði, snögg sturta, dauði, dauði, dauði …​</p></div></blockquote></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/04-peningaskot.jpg">
<em>Þetta er það sem fólkið í bransanum kallar ,,peningaskotið``.</em>&lt;/p></p></div><div class=paragraph><p>Ég veit ekki hvort að framleiðendur <em>Frontier(s)</em> vissu af herra Holmes eða ekki þegar þeir gerðu myndina sína, en ég er viss um að hann og <em>Frontier(s)</em> myndu ná ágælega saman yfir sameiginlegum blóðlosta ef þau hittust í partíi. Eins og ég sagði áðan þá er þráhyggja <em>Frontier(s)</em> fyrir blóðsúthellingum á svo háu stigi að manni hættir að standa á sama. Ég fékk hálfpartinn á tilfinninguna að fyrsta uppkastið af henni hafi samanstaðið af engu öðru en níutíu mínútum af fólki að limlesta hvort annað og baða sig í gerviblóði. Seinna meir hafi stúdíóið svo snúið upp á hendina á höfundunum, látið þá fá tékklista yfir það sem þyrfti að vera í myndinni og þeir hafi síðan bætt punktunum af honum inn í myndina eftirá: ,,Persónur? Jebb. Söguþráður? Jebb. Kynlífsatriði? Jebb. Samfélagsádeila? Je…​ nei, fjandinn. Umm…​ það eru nasistar í myndinni. Getum við slengt inn einhverju í byrjun um að öfgahægrimenn séu vondir?`` Ekkert þessara atriða er illa framkvæmt sem slíkt, eða alla vega ekki verr en gengur og gerist, en það skín í gegn að ekki nokkur þeirra sem kom að gerð <em>Frontier(s)</em> hafði minnsta áhuga á þeim.</p></div><div class=paragraph><p>Og hvað með það? Eftirá að hyggja er mér í raun og veru alveg sama um að ég hafi varla getað þekkt aðalpersónurnar í sundur frá hvorri annari, eða að söguþráðurinn hafi gott sem klárast eftir tíu mínútur þegar hann var búinn að þjóna tilgangi sínum og koma persónunum til mannætunasistanna. Fólkinu sem gerði <em>Frontier(s)</em> var kannski skítsama um persónur og söguþráð, en það hafði ótrúlegan metnað fyrir blóðsúthellingum, og hjarta þeirra var barmafullt af ást á splattermyndum. Þetta er smá spurning um sjónarmið. Já, á annan bóginn hefur <em>Frontier(s)</em> sögumannshæfileika á við draghalta geit, en aftur á móti endar hún á því að kona sem maður sér ekki lengur í fyrir blóði hrindir annarri stelpu í jörðina, rífur hana á háls með tönnunum einum saman, og öskrar heljaróp í átt til himins meðan rigningu lemur niður allt í kringum hana. Það er alveg hægt að finna vankanta á <em>Frontier(s)</em>, en hún kemur aldrei til dyra klædd öðruvísi en sá froðufellandi vanskapnaður sem hún er, og fjandinn ef það er ekki hægt annað en að bera virðingu fyrir svona heiftarlegum blóðsúthellingum.</p></div><div class=dlist><dl><dt class=hdlist1>&lt;p align="center">&lt;strong></dt><dd><p>Í NÆSTU VIKU ::&lt;/strong>&lt;/p>
Bruce Campbell (leikinn af Bruce Campbell) er rænt af aðdáendum sínum sem vilja að hann berjist við djöful sem herjar á smábæinn þeirra í &lt;a href="http://en.wikipedia.org/wiki/My_Name_Is_Bruce">_My name is Bruce_&lt;/a>.
&lt;p align="center">[youtube=http://www.youtube.com/watch?v=2tmMYS8s-Pk&amp;hl=en&amp;fs=1]&lt;/p></p></dd></dl></div><footer><ul class=Tags></ul></footer></article><article><header class=Heading><h2 class=Heading-title><a class="Heading-link u-clickable" href=https://www.magnusson.io/post/3-house/ rel=bookmark></a></h2><time datetime=2009-02-05T08:57:17Z>5 February, 2009</time></header><div class=paragraph><p>&lt;p align="center">&lt;img src="http://hrollur.files.wordpress.com/2009/01/03-poster1.jpg">&lt;/p></p></div><div class=quoteblock><blockquote><div class=paragraph><p>,,Ljósið skein í myrkrið, og myrkrið skildi það ekki.``
- Upphafsorðin úr <em>House</em></p></div></blockquote></div><div class=paragraph><p>Um leið og ég sá <em>Being John Malkovich</em> áttaði ég mig á því að ég var með holu í hjartanu sem var nákvæmlega eins í laginu og handritshöfundurinn Charlie Kaufman. Eina myndin eftir Kaufman sem ég man eftir að hafa rekist á áður en ég sá <em>Malkovich</em> er <em>Adaptation</em>. Af ýmsum ástæðum fannst mér hún ömurlega leiðinleg á þeim tíma, kannski af því að ég var ekki byrjaður að hafa jafn mikinn áhuga á súrrealískum pælingum og nú, og kannski af því að <em>Adaptation</em> er ekki mynd sem maður getur gengið inn í einum og hálfum tíma eftir að hún byrjar og ætlast til að fatta hvað er í gangi. Ég kenni því ríkissjónvarpinu um að ég fékk ekki áhuga á Charlie Kaufman fyrr en nýlega. Ef RÚV hefði aldrei sýnt <em>Adaptation</em>, þá hefði ég aldrei gengið svona seint inn í miðja sýningu á henni, og þá væri líf mitt án efa miklu, miklu betra í dag, og dekadens þess næði nú síðrómverskum hæðum með borgarbrennum, fiðluleik og hórum og öllu.</p></div><div class=paragraph><p>Ástæðan fyrir að ég nefni <em>Adaptation</em> sérstaklega er að á undarlegan hátt tengist hún <em>House</em>, myndinni sem er á boðstólnum í dag. Nákvæmlega hvernig verður að bíða í smástund, en ég lofa því að það verður þess virði. Nú veit ég ekki hversu margir hérna hafa séð <em>Adaptation</em>, en til þess að allir séu með skulum við rifja upp það sem við á. Hún fjallar um bræðurna Charlie og Donald Kaufman. Charlie er handritshöfundur sem á í miklum vandræðum með að fylgja nýjustu myndinni sinni eftir, en hún hét <em>Being John Malkovich</em>. Hann er þunglyndur, kvíðinn yfir öllu, og með ritstíflu. Donald er svarti sauðurinn í fjölskyldunni sem hefur aldrei getað neitt rétt, en dettur svo í hug að gerast handritshöfundur eins og bróðir sinn. Hann fer á námskeið um hvernig maður eigi að fara að, sest niður, og dúndrar út sálfræðitrylli sem er algerlega málaður eftir númerum en selst svo fyrir milljónir.</p></div><div class=paragraph><p>Þessi sálfræðitryllir heitir <em>The 3</em> og fjallar um fjöldamorðingja, nýjasta fórnarlamb hans, og lögreglumann sem reynir að finna morðingjann áður en hann getur drepið fórnarlambið. Eftir mikla bílaeltingaleiki og ég veit ekki hvað og hvað, þá kemur í ljós að þessi þrjú eru öll sama manneskjan sem þjáist af klofnum persónuleika. Í <em>Adaptation</em> er þetta handrit nett ádeila á ruglið sem Hollywood lætur frá sér, því ef maður sest niður og hugsar um söguna í smástund sér maður að það er ekki nokkur leið að hún geti gengið upp, þó ekki nema vegna þess að persónurnar þrjár eru oft sýndar gera mismunandi hluti á sama tíma.</p></div><div class=paragraph><p><em>Adaptation</em> kom út 2002. Einu ári seinna gaf rithöfundurinn Ted Dekker út bókina <em>Thr3e</em>, en söguþráður hennar er nákvæmlega eins og sagan hans Donald Kaufman. Í fyrra var svo gerð bíómynd eftir bókinni hans Dekker, og í augnablikinu hefur líf mitt þann eina tilgang að finna eintak af henni og rökstyðja að hún geti talist hryllingsmynd. Fyrir utan <em>Thr3e</em> hefur herra Dekker skrifað 27 aðrar bækur á síðustu níu árum, og fyrir skemmtilega tilviljun er hann annar höfunda <em>House</em>. Af hverju var ég eiginlega að nefna allt þetta áður en ég byrja á að tala um <em>House</em>? Ástæðan er sú að ég vil að hlutirnir séu í samhengi. Ég vil að þið vitið hvers konar fólki fannst góð hugmynd að skrifa og kvikmynda <em>House</em>. Þetta er sama fólkið og sá ekkert að hugmyndinni um að morðingi, fórnarlamb og lögga væru sama persónan, jafnvel þegar að þau væru í æsispennandi bílaeltingarleik hvort við annað.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/03-adapt.jpg">
<em>Charlie og Donald Kaufman úr Adaptation</em>.&lt;/p></p></div><div class=paragraph><p>Það virðist vera hipp og kúl núna að byrja hryllingsmyndir á því að sýna eitt voðaverk sem tengist svo inn í söguþráðinn seinna, svona svipað og <em>X-Files</em> byrjuðu alltaf og <em>Fringe</em> gera núna. <em>Splinter</em> frá því í síðustu viku gerði þetta og <em>House</em> byrjar líka svona. Í byrjunaratriðinu sjáum við konu reyna að fela sig frá eiginmanninum sínum í stóru og gömlu húsi, en hann finnur hana, segir henni að allt verði í lagi, og skýtur hana með haglabyssu. Eins og maður gerir þegar að kellingin hættir ekki að nöldra í manni, er það ekki strákar? Ha? Ha? Þið vitið hvað ég á við. Ahem.</p></div><div class=paragraph><p>Eftir takklistann kynnumst við hjónunum Reynaldo Rosales og Julie Ann Emery, sem eru bæði áttavillt og pirruð á hvort öðru, og við sjáum Michael Madsen bregða fyrir sem sveitalögreglumanni. Ég hafði gaman af Madsen þegar hann var leigumorðingi og útkastari á strippbar í <em>Kill Bill</em>, og það gladdi mig að sjá glitta í hann. Hann lenti þó alla vega á fótunum þegar strippbarinn gekk ekki upp lengur. Eftir smástund lenda hjónin í því að bíllinn bilar og það byrjar að rigna, þau leita sér skjóls á gömlu nálægu hóteli sem við þekkjum úr byrjunaratriðinu, og þar hitta þau parið J.P. Davis og Heidi Dippold. Þau fjögur rölta um hótelið og kynntast aðeins með samtölum eins og þessu hérna, sem á sér stað þegar rafmagnið er farið af og krípí barnahlátur heyrist í bakgrunni:
&lt;blockquote>,,Hvað var þetta?<code>
,,Brak í húsinu.</code>&lt;/blockquote>
Um þetta leyti hélt ég að ég væri búinn að fatta myndina. Okkar biði sálfræðitryllir í sama stíl og <em>The Shining</em> þar sem eitthvað við húsið gerði fólk bilað, en Michael Madsen myndi ríða inn á hvítum hesti í lokin og bjarga eiginkonunni frá manninum sínum, og hugsanlega vondum samtölum líka.</p></div><div class=paragraph><p>Ég hafði rangt fyrir mér (<em>House</em> 1 - Gunnar 0), eins og kom nær samstundis í ljós þegar að meðlimir fjölskyldunnar sem rekur hótelið tóku að birtast óvænt í hverju dimmu horninu á fætur öðru. Við hliðina á þeim þrem virka sveitadurgarnir úr <em>Deliverance</em> eins og ekta lattesötrandi heimsborgarar. Húsbóndinn gerði aldrei annað en að slá fólk í höfuðið og stynja, fullorðinn sonurinn kynnti sig með orðunum ,,You’re purty``, og húsfreyjan á staðnum slaufaði matarboði til gestanna með undarlegri viðvörun um að þau þyrftu að taka til eftir sig, því annars værum við ekkert meira en svín að velta okkur um í eigin drullu. Akkúrat þarna fattaði ég hvernig myndin ætti eftir að klárast. Hún yrði svona pyntingarklámsútgáfa af <em>Deliverance</em>, þar sem fólkið myndi falla eitt af öðru fyrir hendi sveitadurganna, þar til að Michael Madsen myndi redda málunum áður en tjaldið félli.</p></div><div class=paragraph><p>Aftur hafði ég rangt fyrir mér (<em>House</em> 2 - Gunnar 0). Í þetta skiptið birtist maður í regnjakka, grímu og haglabyssu fyrir utan húsið og reyndi hvað sem hann gat að komast inn. Sveitadurgarnir sögðu að hann héti Tinmaðurinn, og það virtist nokkuð daglegt brauð fyrir þeim að hann sæti um húsið þeirra og kastaði niðursuðudósum niður skorsteininn með leiðbeiningum um að drepa einhvern úr hópnum fyrir sólarupprás, því annars myndi hann drepa alla með tölu.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/03-tinman.jpg">_Tinmaðurinn: Ódýrari en Járnmaðurinn og skemmtir þar að auki í barnaafmælum._&lt;/p></p></div><div class=paragraph><p>Ókei…​ þannig að <em>House</em> er í sama stíl og <em>Saw</em>, þar sem einhver maður herjar á fólk og neyðir það til að gera ógeðslega hluti? Neibb (<em>House</em> 3 - Gunnar 0), því það kom fljótlega í ljós að það flæddi svartur reykur úr sveitadurgunum þegar þeir voru særðir, og að í kjallaranum á hótelinu var mjög fín flauelsdýflyssa, sem reyndist vera djöfladýrkunarkirkja þegar betur var að gáð, og myndarlegt safn steypulagðra ranghala sem ekkert hótel hefur minnstu not fyrir. Um þetta leyti játaði ég mig sigraðan, því það var orðið ljóst að <em>House</em> hafði gríðarlegan metnað fyrir því að meika ekkert fokking sens, sem hún og gerði alveg fram í rauðan dauðann. Til að gefa smjörþefinn af því hversu ruglingsleg myndin er þá er hérna lítið brot af atriðum sem koma fyrir í <em>House</em>. Hafið ekki áhyggjur af því að þau skemmi myndina ykkur. Ég gæti sagt ykkur allt sem gerist í myndinni fyrirfram og það myndi samt koma ykkur á óvart ef þið horfðuð á hana:</p></div><div class=paragraph><p>&lt;ul>
&lt;li>Julie flýr inn í kústaskáp og stendur þar hrædd, áður en vatn byrjar að flæða inn í hann. Vatnið frýs svo og myndar svell, sem brotnar og konan fellur ofan í stöðuvatn þar sem áður var gólf og kjallari fyrir neðan. Um það bil 20 mínútum seinna finnst Julie gegndrepa í kjallaranum.&lt;/li>
&lt;li>Lítil föl stelpa finnst innilokuð í 1x2 metra klefa og er samstundis tekin inn í hóp þeirra sem eru að berjast fyrir lífi sínu, en það er aldrei útskýrt hvaðan hún kemur eða hvernig hún veit allt sem hún veit um Tinmanninn og sveitadurgana, sem er óeðlilega mikið.&lt;/li>
&lt;li>Heidi er rænt, hún klædd upp í bláan kjól beint úr Mjallhvíti, og henni gefnar bökur.&lt;/li>
&lt;li>Öllum í myndinni byrjar að blæða svartri þoku í staðinn fyrir blóði, og eiga það til í að hitta tvífara sína gerða úr téðri þoku. Það er samt engin leið að greina á milli tvífaranna og upprunalegu eintakana, því þeir vita allt sem þú veist, og þeim blæðir þoku eins og þér.&lt;/li>
&lt;li>Vírgrindur sjálfkvikna yfir öllum helstu útgönguleiðum þannig að allir eru lokaðir inni. Tinmaðurinn kemst að lokum inn í húsið, en virðist aðallega vera í því að láta fólk upplifa sársaukafullar minningar en að, þú veist, drepa það með haglabyssunni sinni.&lt;/li>
&lt;/ul></p></div><div class=paragraph><p>Allt þetta og meira til er svo leikið af útskrifarbekknum úr Leiklistarskóla Williams Shatners og Calculons, en sannfæring þeirra er að fólk eigi að vita að þú SÉRT! AÐ! LEIKA! Undir lokin var <em>House</em> búin að enduruppgötva sig oftar en Madonna og Prince samanlagt, en á síðustu mínútunum ákvað hún að verða nýmóðins uppfærsla á <em>Huis Clos</em> eftir Jean-Paul Sartre, nema með auknum athyglisbresti og engri rökhugsun. Kemur í ljós að Tinmaðurinn er enginn annar en Michael Madsen, að hann er í liði með sveitadurgunum, að þau eru öll djöflar eða eitthvað þannig (af hverju þurfa djöflar sína eigin djöfladýrkunarkirkju í kjallar…​ æ, sleppum því), og að samkvæmt Tinmanninum er allur hópurinn syndugur og þau þurfa að drepa einhvern úr honum til að eiga séns á fyrirgefningu. Persónulega finnst mér það nokkuð öfugsnúin leið til að betra sig, en hún er svo sem í stíl við allt sem ég hafði þegar sætt mig við frá <em>House</em>.</p></div><div class=paragraph><p>Í næstum því lokaatriðinu, sem er algerlega laust við spennu og þvíumlíkt, nagar Tinmaðurinn húsgögn af geðbilun, segir setningar eins og ,,Ég er hrein illska. Eða níutíu prósent.'', og skýtur loksins litlu fölu stelpuna sem enginn man hver er. Síðan er honum eytt með kærleiksbjarnaárás úr hreinu ljósi og góðmennsku. Ég vil endurtaka þetta svo það sé engin hætta á misskilningi: Michael Madsen er sigraður með kærleiksbjarnaárás úr hreinu ljósi og góðmennsku. Svo klárast myndin á því að ekkert af henni var raunverulegt, en það var það samt smá (<em>House</em> milljón - Gunnar 0).</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/02/03-carebear.jpg">
<em>Kærleiksbjarnaárás úr hreinu ljósi og góðmennsku.</em>&lt;/p></p></div><div class=paragraph><p>Eftið að <em>House</em> kláraðist sat ég þögull uppi í rúmi og vissi ekki alveg hvað hafði gerst síðustu níutíu mínúturnar, eða hvernig mér ætti að líða um það. Á endanum ákvað ég að mér þætti ég vera óhreinn og fór í sturtu. Það hjálpaði ekki. <em>House</em> gerir fólki voða erfitt fyrir að líka við sig. Hún hoppar á milli kvikmyndageira á tíu mínútna fresti, söguþráðurinn yrði ekki flóknari þó maður myndi bleyta hann og vinda hann eins og viskustykki, og persónurnar virðast hamingjusamastar þegar þær valhoppa í áttina að næstu leið til að deyja á eins hræðilegan hátt og hægt er.</p></div><div class=paragraph><p>Fyrir utan þetta hefur <em>House</em> undarlegar hugmyndir um hvernig heilbrigð hjónabönd virka. Hjónaband þeirra Reynaldo og Julie er að niðurlotum komið vegna þess að dóttir þeirra féll í gegnum vök á frosnu vatni og dó. Reynaldo finnst dauði stelpunnar sé Julie að kenna vegna þess að hún var að tala í símann þegar þetta gerðist, og Julie finnst að dauði stelpunnar sé Reynaldo að kenna vegna þess að hann var að vinna í staðinn fyrir að leika sér með dóttur sinni. Þetta er erfitt ástand sem hefur enga auðvelda lausn. Um þetta rífast þau alla myndina, þar til rétt áður en Michael Madsen fellur fyrir - allir saman nú - kærleiksbjarnaárás úr hreinu ljósi og góðmennsku, þegar Julie ákveður að taka þetta bara á sig og leysir með því öll hjónabandsvandamálin í einum rykk. Nú kem ég auðvitað frá einhverju jafnréttiskommatittalandi og hef þar að auki aldrei verið giftur, en ég held að hjónabönd virki ekki alveg svona.</p></div><div class=paragraph><p>Mig grunar samt af hverju <em>House</em> fór svona gjörsamlega framhjá mér. Eftir aðra sturtuna í röð varð ég mjög forvitinn um hvaða fólki fannst góð hugmynd að gera þessa mynd og las aðeins um höfundana Frank Peretti og Ted Dekker. Þeir eru mjög virkir spennu- og hryllingssagnahöfundar og talsvert frægir innan síns markhóps, sem er strangtrúað kristið fólk í Bandaríkjunum. Hvernig eru svo spennu- og hryllingssögur fyrir kristna öðruvísi en aðrar? Samkvæmt góðum mönnum virka þær nokkurn veginn eins og þessar venjulegu, nema það er ekkert blótað í þeim og það er eitthvað vísað í jesúbarnið og gildi þess. Að kunna biblíuna sína hlýtur að gera gæfumuninn þegar maður horfir á <em>House</em>, því bæði henni og <em>Thr3e</em> var tekið ágætlega af strangkristna markhópnum þeirra Frank og Ted.</p></div><div class=paragraph><p>Ég er farinn að hallast að því að í augum Frank, Ted og markhópsins sé <em>House</em> ljósið sem skín í myrkrið úr upphafsorðum myndarinnar. Mér fannst <em>House</em> alveg leðurblökuskítsbiluð og skildi hana vægast sagt ekki, svo ég neyðist til að álykta að ég sé myrkrið í þessari líkingu. Ég er hrein illska. Eða alla vega níutíu prósent.</p></div><div class=dlist><dl><dt class=hdlist1>&lt;p align="center">&lt;strong></dt><dd><p>Í NÆSTU VIKU ::&lt;/strong>&lt;/p></p></dd></dl></div><div class=paragraph><p>Frakkar koma sterkt inn með splatter- og pyntingarklámsveislunni &lt;a href="http://en.wikipedia.org/wiki/Frontier(s)">_Frontier(s)_&lt;/a>.</p></div><div class=paragraph><p>&lt;p align="center">[youtube=http://www.youtube.com/watch?v=GmmpJSiqU3Y&amp;hl=en&amp;fs=1]&lt;/p></p></div><footer><ul class=Tags></ul></footer></article><article><header class=Heading><h2 class=Heading-title><a class="Heading-link u-clickable" href=https://www.magnusson.io/post/2-splinter/ rel=bookmark></a></h2><time datetime=2009-01-29T08:11:59Z>29 January, 2009</time></header><div class=paragraph><p>&lt;p align="center">&lt;img src="http://hrollur.files.wordpress.com/2009/04/02-poster.jpg" />&lt;/p></p></div><div class=paragraph><p>,,Hefurðu einhvertímann fengið flís í puttann?``</p></div><div class=paragraph><p>,,Já.``</p></div><div class=paragraph><p>,,Og fannst þér það ekki óþægilegt?``</p></div><div class=paragraph><p>,,Ooooh, jú.``</p></div><div class=paragraph><p>,,Ímyndaðu þér þá að sjá fólk fá flísar í puttann í <em>einn og hálfan tíma</em>!``</p></div><div class=paragraph><p>Einhvern veginn svona held ég að hugmyndin að <em>Splinter</em> hafi fæðst. Þegar maður veit ekkert annað um myndina en nafnið þá er voðalega erfitt að taka hana alvarlega. Flís. <em>Flís</em>. Flíííísss. Sama hvernig maður segir það, þá hljómar þetta orð bara engan veginn ógnvekjandi.</p></div><div class=paragraph><p>Fyrstu mínútur myndarinnar hafa ekki mikil áhrif á þessa fordóma. Á þeim sjáum við gaur sem vinnur á bensínstöð úti í sveit setjast í stól fyrir framan stöðina, og verða samstundis mjög áhyggjufullur yfir skrjáfi í grasinu fyrir aftan sig. Eftir stutt samtal við grasið er hann svo étinn af því sem virðist vera minnsti en jafnframt pirraðasti smáhundur í heimi, og kreditlistinn byrjar að rúlla. Þar fáum við að vita að þetta er mynd eftir Toby Wilkins, í leikstjórn Toby Wilkins, eftir handriti sem Toby Wilkins skrifaði, með skrýmsli eftir Toby Wilkins, og tónlist eftir Elia Cmiral [sic], sem er samt byggð á laglínum sem Toby Wilkins sönglaði. Bætum því við pirraðasta nálapúða alheimsins og þá er þetta farið að hljóma ískyggilega eins og að myndin hafi verið byggð á einni af bókunum sem Stephen King man ekki eftir að hafa skrifað.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/01/02-costanzo.jpg?w=295" />
<em>Paulo Costanzo: Framhaldsnemi, elskhugi, byssumaður.</em>&lt;/p></p></div><div class=paragraph><p>Auðvitað væri þetta frekar stutt mynd ef ekkert meira myndi gerast, svo næst kynnumst við tveim huggulegum pörum. Fyrra parið eru þau Jill Wagner sem er falleg ung stúlka sem kallar ekki allt ömmu sína, og Paulo Costanzo sem er lúðalegur síkvartandi framhaldsnemi með gleraugu, sem mun eyða meirihlutanum af myndinni kjökrandi í fósturstellingu í næsta horni. Að þau tvö séu yfir höfuð saman er það ósennilegasta í allri myndinni, en í henni kemur einnig fyrir lífvera sem púslar saman líkömum fólks með heimaræktuðum göddum eins og heimsins sjúkasti legóaðdáandi. Fyrir einhverja tilviljun ganga þessar persónur samt upp, að hluta til af því að þau eru skemmtilegur viðsnúningur á venjulega ráðafulla massa og gagnslausa ljósku parinu, og að hluta til vegna þess að ég er nördalegur framhaldsnemi. Sem slíkur get ég fullvissað alla hér um að fyrstu viðbrögð okkar við öllum aðstæðum, alveg sama hverjum, eru að skríða út í horn, kuðla okkur í fósturstellingu og kjökra hljóðlátt. Það er svona nans fyrir sannleikskornum sem myndir skora auka prik fyrir.</p></div><div class=paragraph><p>Hitt huggulega parið eru þau Shea Whigham og Rachel Kerbs. Hún er eiturlyfjafíkill vitlausu megin við fráhvarfseinkenni, hann er ofbeldisfullur strokufangi, og þau eru á flótta til Mexíkó - <em>ah, l’amour</em> - þegar bíllinn þeirra bilar og þau grípa til þess ráðs að ræna ungu saklausu krökkunum og neyða þau til að skutla sér. Þau komast samt aldrei lengra en á bensínstöðina úr byrjunaratriðinu, þar sem áðurnefndur legóaðdáandi ræðst á þau og allir neyðast til að leita sér skjóls inni á bensínstöðinni. Þar myndast heimilisleg blanda af gíslatöku og umsátri, þar sem það er alveg jafn líklegt að verða skotinn ef maður er kyrr inni, eða rifinn í sundur ef maður hættir sér út.</p></div><div class=paragraph><p>Þetta hljómar allt eins og ósköp venjuleg mynd hingað til, og virkar þannig líka þegar maður horfir á hana. Samt er eitthvað heillandi við <em>Splinter</em> sem er erfitt að koma orðum að. Hún hefur þennan druslulega hundseiginleika. Manni er alveg sama um að hundurinn sé skítugur og slefi á mann og sé sennilega með orma, því hann reynir sitt besta og manni langar að klappa honum. Á sama hátt langar mig langar að halda að <em>Splinter</em> sé miklu klárari mynd en hún er örugglega í raun og veru. Til dæmis eru atriði í henni sem er erfitt að sjá sem annað en dulbúnar vísanir í aðrar bíómyndir, eins og þegar ein persónan missir stjórn á handleggnum á sér og verður andsetin af Peter Sellers úr <em>Dr. Strangelove</em>, eða þegar afskorin hendi kemst inn í bensínstöðina og býður upp á öskrandi fyndna uppfærslu af Thing úr <em>Addams Family</em>. Ég losna samt ekki við gruninn um að þessar vísanir séu bara tilviljun og eitthvað sem minn sjúki heili kokkaði upp sér til yndisauka, í staðinn fyrir hulin smáatriði sem meistaraleikstjórinn Toby Wilkins deildi út með elskandi hendi og hálfglotti á vör (<em>Splinter</em> var fyrsta stóra myndin hans, sú næsta verður <em>The Grudge 3: The Re-Grudgificationing</em>.)</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/01/02-thing.jpg" />
<em>Thing úr Addams Family.</em>&lt;/p></p></div><div class=paragraph><p>Ofan á þessar hugsanlega huldu kvikmyndaperluvísanir þá er myndin góð, ógnvekjandi, og virkar frumleg við fyrstu sýn en leiðir svo út í áleitnar spurningar um hvenær hlutir geta talist frumlegir. Einhversstaðar aftan í hnakkadrambinu mínu er lítil rödd sem segir mér að kannski fyrir utan flísarnar, þá hafi ég séð hverja einustu hugmynd úr <em>Splinter</em> áður. Gíslataka kom fyrir í <em>Funny Games</em>, hver einasta uppvakningamynd er um umsátur og skrýmslamyndir eru langt frá því að vera sjaldgæfar. Reyndar er hægt að ganga langt á innblásturinn að skrýmslinu þegar út í það er farið: Langt leidd fórnarlömb þess sem eru ennþá lifandi stynja ,,dreptu mig`` (<em>Aliens</em>) á meðan dauð fórnarlömb hökta í áttina að lífi og smita aðra af flísaplágunni (<em>Night of the Dead</em> et al.), eru ónæm fyrir barsmíðum og byssuskotum (<em>Dracula</em>), og eru samtvinningur ýmissa líkamsparta (<em>Frankenstein</em>). Skrýmslið sjálft er svo lífvera með plöntueiginleika (<em>The Thing</em>) sem veiðir með hitaskynjun (<em>Tremors 2</em>) og má aðeins eyða með eldi (<em>James Hetfield</em>).</p></div><div class=paragraph><p>Þegar maður maður sér svona lagað hlýtur maður að spyrja sig hvort að það sé allt í lagi að fá hugmyndir lánaðar, eins lengi og maður fær bara nógu fjandi margar hugmyndir lánaðar? Ætli svarið fari ekki eftir hvort að útkoman gangi upp eða ekki. Tökum <em>Planet Terror</em> sem dæmi. Þarna er bíómynd sem var gerð í þeim eina tilgangi að virka sem mest eins og Grindhouse mynd frá áttunda áratugnum, og meðal ansi kunnuglegra þema má sjá uppvakninga, vonda hermenn, afbrýðisama eiginmenn, dularfulla einfara sem búa yfir leyndarmáli og lögreglumann sem grunar einfarann í fyrstu um græsku, en áttar sig svo á að hann er fínn gaur. Á meðan að nokkur atriði í <em>Planet Terror</em> eru vel heppnuð, þá verður að segjast að hún er alveg hundleiðinleg. Ef þú trúir mér ekki skaltu horfa á hana í annað skiptið. Þú sérð hana aldrei í það þriðja. Á hinn bóginn er <em>Alien</em> alveg frábær mynd, en Dan O’Bannon, sem skrifaði mikið af handriti hennar, hefur sjálfur sagt að mörg af minnisstæðustu atriðunum úr <em>Alien</em> - risabeinagrindin, eggin, hvernig veran brýst út úr fólki - séu fengin að láni héðan og þaðan. Eða með hans eigin orðum: ,,Ég stal <em>Alien</em> ekki frá neinum ákveðnum. Ég stal henni frá öllum!`` Eins og með <em>Alien</em> þá virkar lokaútkoman hérna, svo ég er tilbúinn að líta í hina áttina í þetta skiptið.</p></div><div class=paragraph><p>Ég er reyndar tilbúinn að líta í hina áttina með fullt af hlutum sem virka ekki við <em>Splinter</em>, því að mér kom skemmtilega á óvart hvað mér fannst hún góð. Sagan byrjar hálf kjánalega og persónurnar virka pirrandi í byrjun, en þegar umsátrið á bensínstöðinni byrjar fara hlutirnir að ganga upp. Sagan snarskánar, persónurnar þróast, til tilbreytingar eru þær ekki algerir hálfvitar, og skrýmslið er bæði ógnvekjandi og sýnt nógu lítið til að maður ímyndi sér eitthvað sem er miklu verra. <em>Splinter</em> er kannski engin tímamótamynd, en hún hélt athygli minni, skemmti mér og var á köflum ógnvekjandi án þess að grípa til auðveldra bregðuatriða. Á þessum síðustu tímum, þegar unglingar vaða útum allt með farsímana sína, og önnur hver hryllingsmynd er annað hvort ódýr endurgerð eða framhald númer <em>n+1</em>, þá er mynd eins og <em>Splinter</em> alveg kærkomin, sama þó hún hafi slefað á mig og sýkt mig af ormum.</p></div><div class=dlist><dl><dt class=hdlist1>&lt;p align="center">&lt;strong></dt><dd><p>Í NÆSTU VIKU ::&lt;/strong>&lt;/p>
&lt;a href="http://en.wikipedia.org/wiki/House_(2008_film)">_House_&lt;/a> segir okkur sögu sem fer frá punkti A til B, án þess að A og B tengist á nokkurn hátt eða séu yfir höfuð í sama alheiminum.
&lt;p align="center">[youtube=http://www.youtube.com/watch?v=25e0xgdGZ3k&amp;hl=en&amp;fs=1]&lt;/p></p></dd></dl></div><footer><ul class=Tags></ul></footer></article><article><header class=Heading><h2 class=Heading-title><a class="Heading-link u-clickable" href=https://www.magnusson.io/post/1-day-of-the-dead/ rel=bookmark></a></h2><time datetime=2009-01-22T09:02:47Z>22 January, 2009</time></header><div class=paragraph><p>&lt;p align="center">&lt;img src="http://hrollur.files.wordpress.com/2009/01/dotd-titles1.jpg" />
<em>Fyrsta stig alvarlegs Helvetica-smits.</em>&lt;/p></p></div><div class=paragraph><p>Loforðin eru gerð til þess að svíkja þau, svo ég ætla að byrja árið á að tala um <em>Day of the Dead</em> frá 1985 sem er einmitt fæðingarár mitt. Auðvitað lofaði ég því aldrei að ég ætlaði ekki að tala um gamlar myndir, en það þarf að nýta öll tækifæri sem gefast til dramatískra yfirlýsinga. Við erum jú atvinnumenn.</p></div><div class=paragraph><p>Mér finnst hálf skammarlegt að hafa ekki séð <em>Day</em> áður. Eins og mun koma í ljós aftur og aftur á næsta ári eru fá, ef einhver, takmörk fyrir uppvakningaást minni, svo þessi yfirsjón er vandræðaleg. Ég hef ekki einu sinni tekið ódýru leiðina út og séð endurgerðina sem kom út á síðasta ári, þrátt fyrir heiðarlega hálftíma tilraun einhvern þynnkusunnudaginn. Endurgerð er kannski of örlátt orð, því nýrri útgáfan skartar hlaupandi uppvakningum, spastískri klippingu, aumkunarverðum söguþræði, og á eiginlega ekkert sameiginlegt með upprunalegu myndinni þegar út í það er farið.</p></div><div class=paragraph><p>Ástæðan fyrir því að ég byrja árið á <em>Day</em> er tvíþætt: í fyrsta lagi er þetta eina Romero uppvakningamyndin sem ég hef ekki séð ennþá, og í öðru lagi var ég að klára prófin mín. Mér finnst það alveg verðskulda það að blanda nokkra gin og tónik, horfa á klassíska zombímynd og teipa kettlinga við skrifborð. Skítt með siðferðislega gráu svæðin, skrifborðið mitt er loðið og mjálmar, og það er langt síðan ég slappaði svona vel af.</p></div><div class=paragraph><p>Allavega, <em>Day of the Dead</em> er þriðja myndin sem George Romero gerði um göngutúra hinna lifandi dauðu, og þó að það sé nokkuð langt á milli myndanna - <em>Night of the Living Dead</em> kom út árið 1968 og <em>Dawn of the Dead</em> 1978 - þá virðast þær allar gerast í sama heiminum. Það sem skilur þær að, fyrir utan mismunandi persónur og aðstæður, er á hvaða tímabili í umsátrinu þær gerast. <em>Night</em> byrjar á fyrsta degi uppvakningaárásanna og klárast á einum degi, og þegar <em>Dawn</em> hefst eru nokkrir dagar eða vikur liðnar frá fyrstu atvikunum og myndin sjálf segir frá nokkrum mánuðum þar á eftir. Við fáum aldrei að vita nákvæmlega hversu langt er liðið frá fyrstu faröldrunum í <em>Day</em>, en það er nógu langt til að siðmenningin sé hrunin og að allir afkomendur, ef einhverjir eru, hafa tvístrast og misst samband sín á milli. Í staðinn eru allar borgir, smábæjir, yfirgefnar námur, brunnar, leikskólar og túristastopp full af uppvakningum. Þetta er staðan sem blasir við persónunum í upphafi myndarinnar, þau eru alein í heiminum og á meðan þau lifa sjálf í tiltölulegu öryggi þá eru stress og almenn deprimering farin að taka sinn toll.</p></div><div class=paragraph><p>Myndin gerist að mestu í neðanjarðarherstöð sem var byggð í einhverjum vísindalegum tilgangi. Þar býr ennþá handfylli af hermönnum, vísindamönnum og almennum borgurum sem voru send þangað á fyrstu dögum krísunnar til að finna lausn á vandanum. Þrátt fyrir að að það hafi mistekist all hressilega, þá halda þau áfram að vinna að rannsóknum, að hluta til af því að það gæti bjargað því sem er eftir af mannkyninu, og að hluta til af því að þau hafa ekkert annað að gera.</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/01/dotd-folk1.jpg" />
<em>Tvær persónur úr DotD á einum af sinum sjaldgæfu minna snarbiluðu stundum.</em>&lt;/p></p></div><div class=paragraph><p>Meirihlutinn af persónunum eru málaðar með nokkuð breiðum pensli. Hermennirnir eru á snarfasísku valdatrippi og langþreyttir á að þurfa að passa óbreytta borgara, og langar að yfirgefa herstöðina og útrýma uppvakningunum fyrir ofan, þrátt fyrir að hafa hvorki mannskap né skotfæri til þess. Vísindamennirnir eru algerlega helgaðir sínum rannsóknum og hafa hvorki tíma fyrir þær takmarkanir sem aðstæðurnar neyða þá í, né leiðinlegar siðferðislegar spurningar. Almennu borgararnir eru svo fastir í miðjunni, og eru þess vegna alveg til í að slaufa þessu og finna einhverja Kyrrahafseyju til að eyða restinni af dögum sínum á.</p></div><div class=paragraph><p>Af þessum eru það Lori Cardille og Terry Alexander sem mynda viðkunnalega þungamiðju myndarinnar, hún sem langþreyttur og stressaður vísindamaður og hann sem flippaður þyrluflugmaður. Ein og sér væru þau samt frekar leiðinleg, því eins skemmtilegur og karabíski hreimurinn hans Terry er, þá eru þau eðlilegasta fólkið á staðnum.</p></div><div class=paragraph><p>Til allrar hamingju eru Joe Pilato og Richard Liberty þarna líka. Joe persónugerir allt sem er vont við herinn - hann myndi ekki hika við að skjóta fólk sem hlýðir honum ekki og er sama um allt nema sig og sína - og Richard er bilaður vísindamaður. Hversu bilaður er hann? Doktor Richard sést aldrei öðruvísi en í hvítum slopp, blóðugur upp að olnboga, og eyðir tímanum sínum annars vegar í að útskýra fyrir öðrum að það sé nauðsynlegt að innræta uppvakningunum góða siði, og hins vegar í að reyna að temja uppvakninginn Bub til að hlusta á tónlist, rífa ekki bækur, og éta sig ekki. Þetta gerir hann með einföldu Pavlovsku kerfi sem byggir á umbun og refsingu: ef Bub reynir að éta Richard, þá þarf hann að sitja einn í myrkrinu, en annars fær hann fötu af ferskum líkamspörtum. Jafnvel miðað við Framsóknarmenn er það nokkuð bilað.</p></div><div class=paragraph><p>Eitt af því sem gerir myndirnar hans Romero svo skemmtilegar er að hann reynir alltaf að gera eitthvað meira en að sýna fólk vera rifið í sundur (aths: í <em>Day of the Dead</em> er fullt af fólki rifið í sundur undir tölvutrommum og hetjugítarleik). Í <em>Night</em> kraumar kynþáttahatur og gagnrýni á vísitölufjölskylduna undir niðri, og <em>Dawn</em> er fyrir löngu orðin fræg fyrir að skjóta hressilega á neyslusamfélagið. Sumir vilja meina að í <em>Day</em> sé að finna svipaða ádeilu á herinn og vísindasamfélagið, að hluta til vegna þeirra Joe og Richard að ofan. Að einhverju leiti er það rétt, en ég held að það hafi ekki verið tilgangurinn með myndinni, því bæði herinn og vísindasamfélagið eru einfölduð allt of mikið til að verða eitthvað meira en brandarar fyrir fólk með afbrigðilega kímnigáfu.</p></div><div class=paragraph><p>Þó að ég sé vissulega með afbrigðilega kímnigáfu, þá finnst mér áhugaverðara að halda að myndin sé að reyna að segja eitthvað um samskipti milli fólks. Allir í myndinni eru hundleiðir á hvor öðrum en neyðast samt til að búa saman, og allir hóparnir vilja mismunandi hluti. Hermennirnir vilja ráða sér sjálfir og sleppa því að hætta lífi sínu fyrir vísindamennina. Vísindamönnunum finnast rannsóknir sínar mikilvægari en allt annað og vilja halda þeim áfram eins lengi og hægt er. Og almennu borgurunum finnst ástandið tapað og að við ættum öll að lifa í dekadens þar til við deyjum. Allir hafa eitthvað til síns máls, og allir eru sannfærðir um að þeir hafi rétt fyrir sér, en þeim er lífsins ómögulegt að útskýra stöðu sína út fyrir hvor öðrum. Hermennirnir virðast vilja lögregluríki, vísindamennirnir spilast kaldlyndir og ósamúðarfullir, og almennu borgararnir virka sinnulausir.</p></div><div class=paragraph><p>Þessi samskiptaupplausn fer síversnandi gegnum myndina þar til hlutirnir brotna gjörsamlega niður og allir eru étnir af uppvakningum. Svona samskiptaörðugleikar eru eitthvað sem ég þekki mjög vel, og þó að þeir hafi hingað til ekki endað með uppvakningaárás, þá finnst mér stundum ótrúlegt að þeir séu yfir höfuð til staðar. Á síðustu árum hefur minn innri hippi sætt gríðarlegum ofsóknum og bælingum, og eigur hans verið frystar og blautir puttar settir í eyrun hans, svo það er <em>Day of the Dead</em> til mikils sóma að ná að toga þessi orð upp úr mér, en af hverju getur okkur ekki bara öllum komið saman og drasl?</p></div><div class=paragraph><p>&lt;p align="center">&lt;img src="http://hrollur.files.wordpress.com/2009/01/dotd-bub.jpg" />
<em>Enn annar uppvakningur hættir í skóla og verður ofbeldi að bráð.</em>&lt;/p></p></div><div class=paragraph><p>Eins og ég sagði áðan eru lítil takmörk fyrir dálæti mínu á uppvakningum, og ég held að yrði erfitt að leggja of mikla áherslu á hvað fyrstu þrjár Romero myndirnar gerðu mikið til að kynna og þróa uppvakninga sem alvöru skrýmsli fyrir heiminum. Áður en <em>Night</em> kom út höfðu zombíar komið fyrir í einhverjum bíómyndum og skáldsögum, en þeir voru peð vúdúpresta og lítið skyldir því sem við þekkjum í dag. Með því að sameina gamlar vúdúgoðsagnir og alla bestu eiginleika vampíra, það er ódauðleikann, bitin og blóðþorstann, þá rakst George Romero á eitthvað nýtt sem hafði möguleika til að vera virkilega hryllilegt.</p></div><div class=paragraph><p>Öll helstu einkenni uppvakninga eru nú þegar til staðar í <em>Night</em>. Þeir eru hægfara, heimskir, dauðir, sækja í mannfólk, eru auðviðráðanlegir einn og einn, og má drepa með því að eyðileggja heilann þeirra, en eftir því sem þeir verða fleiri vex hættan sem stafar af þeim fljótt. Þar er líka lagður grunnurinn að stallinum sem bit þeirra hafa, því þau leiða alltaf til dauða, sama hversu lítilfjörleg þau eru. Í <em>Dawn</em> hegða uppvakningarnir sér að mestu eins og áður. Þeir höltra áfram og borða fólk, allir sem deyja verða uppvakningar, bit þeirra eru ennþá banvæn, en þeir eru farnir að stynja meðan þeir sligast í áttina að bráð sinni. Þar að auki halda þeir í einhverjar minningar frá því sem áður var, því eins og er sagt í myndinni sækja þeir í verslunarmiðstöðina af því þeir muna eftir henni úr fyrra lífi.</p></div><div class=paragraph><p>Það er auðvitað ekkert nema gott mál að Romero hafi reynt að þróa skrýmslahugmyndina sína meira með hverri mynd, og í <em>Day</em> má bæði finna góðar og slæmar viðbætur við zombísjálfið. Með bilaða vísindamanninum Richard lærum við að þó að uppvakningarnir valhaltri um af gleði við tilhugsunina um að borða fólk, þá hafa þeir ekkert að gera hvorki við mögulegu næringuna né kjötið sjálft sem þeir fá úr því. Einnig sjáum við í runu klígjuvaldandi tilraunadýra að það má skólfa öllu innvolsinu úr uppvakningunum, og jafnvel afhausa þá, án þess að þeim verði meint af. Á meðan maður snertir ekki heilann mun restin reyna áfram að skríða, klóra og naga sig í átt að manni. Þetta, ásamt atriðinu þar sem stunurnar í heilli borg af uppvakningum yfirgnæfa þyrlumótor, eru góðar viðbætur við venjulegu ímyndina, en ég held að þetta sé í fyrsta skipti sem eitthvað þessara einkenna kemur fram.</p></div><div class=paragraph><p>Ekki jafn vel heppnaður er allur söguþráðurinn í kringum gæluzombíinn Bub. Þarna er kominn uppvakningur sem man hvernig á að nota rakvél og skammbyssu, hvernig á að fletta bókum og heilsa fólki að hermannasið, hann langar ekki að borða alla sem hann sér og sýnir viðbrögð við tónlist, og nær að sýna grunntilfinningar og meira að segja að stynja upp nokkrum orðum. Eins og ég sagði, þá kann ég að meta að Romero hafi reynt að þróa hugmyndina sína í staðinn fyrir að búa bara til framhald númer <em>n+1</em>, en þetta var feilspor. Uppvakningar eru ógnvekjandi af því að þeir líta út eins og venjulegt fólk, og sumir þeirra eru kannski fólk sem við þekktum áður, en þeir hafa engar mannlegar tilfinningar og enga aðra hvatningu en eðlisávísunina. Um leið og það er hægt að hafa samúð með zombíunum, þá eru þeir ekki hræðilegir lengur.</p></div><div class=paragraph><p>En 1985 var yfir höfuð ekki gott ár fyrir uppvakninga í heild sinni. Fyrsta <em>Return of the Living Dead</em> myndin kom út á sama ári, og fyrir utan að útskýra uppvakningana með veirusýkingu, þá kynnti hún í fyrsta sinn hlaupandi uppvakninginn, áráttu uppvakninga fyrir heilum fólks, og gaf uppvakningum hæfileikann til að tala eins og venjulegt fólk. Afleiðingin af þessu öllu er svo að zombíarnir eru ekki ógnvekjandi lengur, því þeir eiga nú meira skylt með skrýtna frænda þínum sem býr í kjallaranum og er alltaf að leggja til vídjókvöld bara fyrir ykkur tvo en ódauðri ógn sem mun eyða okkur öllum.</p></div><div class=paragraph><p>Á næstu tveim áratugum var hugmyndin um uppvakninga þróuð meira af ýmsum aðilum, þangað til að hún átti lítið skylt með upphafi sínu. Mér langar pínulítið að líkja þróuninni við ferlið sem Batman hefur verið látinn þola gegnum árin - frá einfaldri noir spæjara hugmynd, yfir í hallærislega Adam West þætti, yfir í skærahandaútgáfuna hans Tim Burton, yfir í George Clooney í gúmmíbúning með geirvörtum, yfir í Patrick Bateman - en ég kann ekki við það vegna þess að með því væri uppvakningunum gert full hátt undir höfði.</p></div><div class=paragraph><p>Í staðinn getum við sagt að upphaflega hugmyndin með þeim hafi verið góð, og einhverjar næstu viðbætur voru góðar líka, en svo fokkaðist þetta upp, og varð sí verra þangað til að Max Brooks endurræsti hugmyndina í heild sinni upp úr aldamótunum með <em>Zombie Survival Guide</em> og <em>World War Z</em>. Hann gerði fyrir uppvakninga það sem &lt;em>Batman &lt;del datetime="00">Returns&lt;/del> Begins&lt;/em> og <em>Dark Knight</em> gerðu fyrir Leðurblökumanninn, tók allt sem var gott við þá til að byrja með og blandaði því við allt sem við óttumst í dag. Útkoman er frábær og ég fæ ennþá gæsahúð við að hugsa um hana, en hún hefði aldrei orðið til án fyrstu þriggja Romero myndanna, og sérstaklega ekki án þess sem er vel gert í <em>Day of the Dead</em>.</p></div><div class=dlist><dl><dt class=hdlist1>&lt;p align="center">&lt;strong></dt><dd><p>Í NÆSTU VIKU ::&lt;/strong>&lt;/p>
&lt;a href="http://en.wikipedia.org/wiki/Splinter_(2008_film)">_Splinter_&lt;/a> kemur á óvart með sterkri persónusköpun og kjánalegri skrýmslahugmynd sem gengur engu að síður upp.
&lt;p align="center">[youtube=http://www.youtube.com/watch?v=aJndd5Eyz18&amp;hl=en&amp;fs=1]&lt;/p></p></dd></dl></div><footer><ul class=Tags></ul></footer></article><article><header class=Heading><h2 class=Heading-title><a class="Heading-link u-clickable" href=https://www.magnusson.io/post/hello-world/ rel=bookmark>Hæ!</a></h2><time datetime=2009-01-19T18:02:42Z>19 January, 2009</time></header><div class=paragraph><p>Fyrsta umfjöllunin kemur á fimmtudaginn. Hún verður um upprunalegu útgáfuna af Day of the Dead eftir George Romero, í nær fullkominni mótsögn við fullyrðingu mína um að skrifa sem mest um nýjar myndir.</p></div><div class=paragraph><p>Ef það var ekkert allt of mikið vit í síðustu setningu, þá mæli ég með að skoða "Um ár hinna lifandi dauðu" hér til hliðar, og hlutirnir verða þá vonandi ljósir.</p></div><div class=paragraph><p>Annars er ég kominn með fyrstu tíu myndirnar og held að þetta geti rúllað ágætlega, en allar uppástungur að myndum til að fjalla um eru vel þegnar.</p></div><footer><ul class=Tags></ul></footer></article><nav><a class="Pagination Pagination--right u-clickable" href=https://www.magnusson.io/page/8/ rel=next>Next »</a></nav></div></div></main><footer class=Footer><div class=u-wrapper><div class=u-padding>Copyright :: Gunnar Þór Magnússon</div></div><script type=text/javascript src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script></footer></body></html>